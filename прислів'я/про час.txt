Бережи час, час за гроші не купиш.
Все добре у свій час.
Всякому овочеві свій час.
Згаяного часу і конем не доженеш.
На все свій час.
Настане час — не стане й нас.
Не тим час дорогий, що довгий, а тим, що короткий.
Прийде врем'ячко — достигне яблучко і само відпаде.
Час все лікує.
Час — найліпший лікар.
Час — то лікар на всі гризоти.
Час за час — все ближче до вечора.
Час минає, а не вертає.
Час, мов віз: з гори чухрає, його не доженеш.
Час мочить, час і сушить.
Час — не кінь: не підженеш, та й не зупиниш.
Час — не віл: його не налигаєш.
Час платить, час і тратить.
Час усього навчить.
Буває, було, буде.
Був, та не стало, мов язиком злизало.
Була м'ята, та пом'ята.
Було — не було, само минулося.
Було, та загуло.
Було, та з водою сплило.
Було, та полетіло.
Було, та мохом поросло.
«Коли то було?» — «Ще як дід до баби в свати ходив».
Не буде так, як думаєш, а буде так, як станеться.
То буде, як на камені пісок зійде.
Тоді то буде, як на моїй долоні волосся виросте.
Тоді то буде, як мій татуньо з тамтого світу верне.
Тоді то буде, як ся догори вода оберне.
Тоді то буде, як своє вухо побачиш.
Тоді то буде, як рак свисне.
Тоді то буде, як дві неділі разом зійдуться.
То тоді ще було, як баба дівкою була.
Чому бути, тому не минути, що має бути, те й буде.
Що без нас було — чули, що при нас буде — побачимо.
Що буде, те й буде, ми все перебудем.
Що було, то було, а що минуло, то травою поросло.
Що було, то за вітром по воді попливло.
Що було, то за водою пішло.
Що було, то мохом поросло.
Що було, то не верне ніколи.
Що не бувало, то тепер настало.
Якось то буде.
Минулося - забулося.
І давно ріки догори не плили та й калачі на вербах не росли.
Як те було давно славно: стояли столи попід сади — їли, нили, глаголили, по бороді текло, а в роті сухо було.
Все перетреться, перемелеться та й так минеться.
Все минеться, одна правда останеться.
Є - минеться, нема - обійдеться.
Казали минеться, а воно тільки настає.
Минеться і не змигнеться. Минулого конем не здогониш.
Що буває, те й минає.
Вода пливе — роки йдуть.
Багато води утекло з того часу.
Багато води до моря уплине, закнм то станеться.
Не за нас то настало, не за нас перестане.
Не так сталося, як гадалося.
Краще пізно, ніж ніколи.
Година платить, година тратить.
І за доброї години ожидай лихої днини.
На годину спізнився, за рік не доженеш.
Відстанеш годиною — не здоженеш родиною.
Одне сьогодні краще двох завтра.
Сьогодні пан, а завтра пропав.
Сьогодні густо, а завтра пусто. 
Що нині мені, то завтра тобі.
Що нині опустиш, того й завтра не доженеш.
Що нині утече, то завтра не зловиш.
Усе добре впору.
Краще яйце сьогодні, ніж завтра курка.
Краще на п'ять хвилин раніше, ніж на хвилину пізніше.
Прийшов пізно, так завізно, прийшов рано, так не дано.
Хто пізно ходить, пізно й приходить.
Хто пізно ходить, сам собі шкодить.
Ні рано, ні пізно, саме в добрий час.
Нема ранку без вечора.
Піднявся зранку, ще чорти навкулачки не бились.
Ранній пізньому кланяється.
Ранок вечора мудріший.
Ранок — ланок: що ранком не зробиш, то вечором не здогониш.
Хто перший часом, перший і правом.
Хто рано підводиться, за тим і діло водиться.
Хто рано плаче, той увечері сміється.
Хто раніше прийде, той швидше змеле.
Ранні пташки росу п'ють, а пізні слізки ллють.
Рання година держить золото в роті.
Як не було зранку, то не буде до останку.
День і ніч — доба пріч.
Аби день до вечора.
День минув, як у пальці тріснув.
День мій — вік мій.
І день буває роком.
І завтра день буде.
Зимою днина така: сюди тень, туди тень, та й минув день.
Зимою деньок, як комарів носок.
Літній день за зимовий тиждень.
Не хвалися завтрашнім днем, бо не знаєш, що той день уродить.
Не хвали день зранку, а хвали увечорі.
Хвали день увечері, а життя перед смертю.
Прибуло дня на курячу п'ядь.
Що Днина — то й новина.
Шукає учорашнього дня.
Який день, такий і пожиток.
Вечір покаже, який був день.
В ніч найтемнішу про сонце пам'ятай.
Вночі всі коти чорні, а корови сірі.
Вночі панують сови та сичі.
За солодкі ночі гіркі дні приходять.
Куди ніч, туди й сон.
Люди ніч розбирають.
Мала нічка петрівочка, не виспалася наша дівочка.
Ніч - мати.
Ніч - мати: не спи, то будеш мати.
Ніч-мати не дасть погибати.
Ніч-мати всіх пригортає, а день розганяє.
Ніч нікому не брат.
Ніч ночувати — не вік горювати.
Ніч прижене, і ніч віджене.
Ніч своє право має.
Птахи ніч розкльовують.
Хоч око виколи, така темна ніч.
Чим темніша ніч, тим ясніші зорі.
Якби не було ночі, то не знали б, що таке день.
Про дні тижня
У неділю по шавлію, в понеділок по барвінок, а в вівторок — снопів сорок, а в середу — по череду, а в четвер — по щавель, у п'ятницю — по дяглицю, у суботу — на роботу.
Понеділок — шевський празник.
Понеділок і п'ятниця важкі дні, вівторок і субота — легкі.
У понеділок роботи не починай і в дорогу не вирушай.
Вівторок — щасливий день.
На вівторок зібралось бід сорок.
Воно як трапиться: коли середа, а коли й п'ятниця.
Гуляла середа, як ще була молода. Знає пес середу.
Не сунься середа наперед четверга, бо ще і п'ятниця буде.
Середа у нас аж до п'ятниці.
Середа і п'ятниця — четвергу не указчиця.
Скривився, як середа на п’ятницю.
То ще не біда, що без риби середа.
Як прийшла середа, то вчепилася біда.
Згоджусь я тобі не тепер, то в четвер.
Краще тепер, як у четвер.
Не тепер, ак у четвер.
Як не тепер, то в четвер.
Не попередить четвер середи.
Хто в четвер скаче, той у п'ятницю плаче.
У нього сім п'ятниць на тиждень.
Довша п'ятниця, як неділя.
Хто в п'ятницю скаче, той в неділю плаче.
Субота — вся робота.
Субота не робота, а в неділю нема діла.
Субота — не робота: помий, помаж та й спати ляж.
Коло суботи все багато роботи.
Йому щодня неділя.
Неділя — день вимушеного безділля.
Прийде така неділя, що і в нас буде весілля.
Сховай слабість на неділю, бо тепер робота є.
У неділю: «Гоя, гоя!», в понеділок: «Голівонько моя!»
Через день — то й неділя, через хату — то й весілля.
Як неділя, то й сорочка біла.
Про пори року
Весна всім красна.
Весна багата на квіти, а хліба в осені позичає.
Весна днем красна, а на хліб пісна.
Весна красна квітками, а осінь — плодами.
Весна ледачого не любить.
Весна не за горами, вона приходить, не давши телеграми.
Весна — наші батько й мати, хто не посіє, не буде збирати.
Весняний день рік годує.
Весною і в горобця пиво.
Весною не посієш - восени не збереш.
Зелена весна чорне сіно з'їдає.
Навесні джміль, а восени бджола жениться.
Журавлі прилетіли і полудень принесли (довгі дні).
Пізня весна не обдурить.
Прийшла весна дуже тісна.
Проспиш весною - заплачеш зимою.
Бджоли раді цвіту, люди — літу.
Влітку один тиждень рік годує.
Влітку і качка — прачка, а взимку і Тереся пе береться.
Влітку і качка — прачка, а взимку і невістка не хоче.
Готуй сани влітку, а воза взимку.
Де літував, там було й зимувати.
Два рази в році літо не буває.
Діти, діти, добре з вами вліті, а зимувати — то горювати,
Дріта-дріта — серед літа, прийшла зима — хліба нема.
Коли влітку не ходив по малину, взимку вже пізно.
Кому влітку холод, тому взимку голод.
Літо запасає, а зима з'їдає.
Літо дає коріння, а осінь — насіння.
Літо зиму годує.
Літом і баба сердита на піч.
Літом і старець каже: «На ката хата, нам і надворі тепло!»
Літом ніжкою, а зимою ручкою.
Літом пролежиш, а зимою з сумою побіжиш.
Літом сякии-такий бур'янець - як хліба буханець.
Хто літом гайнує, той взимку голодує.
Одно літо ліпше, як сто зим.
Раз літо родить.
Раз на рік літо буває.
Садок влітку — як кожух взимку.
Трудно влітку без корови, а взимку без кожуха.
Хто вліті буде співати, той узимі буде танцювати.
Хто влітку ледарює, той взимку біду чує.
Хто літом жари боїться, той взимку не має чим погріться,
Хто літом працює до поту, зимою поїсть в охоту.
Що влітку вродиться, то взимку згодиться.
Що літом одкидаєш ногою, то взимку підбереш рукою.
Що літом придбаєш, то зимою маєш.
Що вліті одложиш, то зимою як-бись найшов.
Що літом родить, то зимою не шкодить.
«Я дав би дві зими за одне літо»,— казав циган.
Восени багач, а навесні прохач.
Восени і горобець багатий.
Восени і курчата курми будуть.
Восени і заєць спасений.
Курчат восени лічать.
Красна осінь снопами, а зима намолотом.
Не чекай сонця до осені.
Восени і буряк — м'ясо.
Осінь каже: «Гнило!», а весна: «Мило, лиш би було!»
Осінь каже: «Я урожу!», весна каже: «А я погляжу!»
Осінь збирає, а весна з'їдає.
Осінь одного заморозить, а весна — двох.
Осінь — наша мати, і жебрака нагодує.
Осінь усьому рахунок веде.
Хлібороби з осені — купці, в повесні — старці.
Вовк зими не з'їсть.
Держися, Хома, іде зима!
Зима багата снігами, а осінь — снопами.
Зима без снігу, як літо без хліба.
Зима спитає, де літо було.
Зимою бійся вовка, а літом — мухи.
Іде зима, а кожуха нема.
Іди, зимо, до Бучина, бо вже ти нам надокучила.
І собака зимою про хату думає.
Кагла взимку служить, а тінь — влітку.
Коли б не зима, то й літо довше було б.
Страшна зима, як дров нема, чоботи ледащо і їсти нема що,
Нехай гуляє, зима спитає, що робив.
То ще не дивно, що взимку зимно.
Хто має розум, той не їдн зимою возом.
Як зазиміє, то й жаба оніміє.
Про дванадцятьох братів-місяців
В січні настав ніс надвір та й назад на піч.
В січні січе сніг з вітрами, а пияк трясе зубами.
В січні росте трава — влітку болить ґазду голова.
Коли січень найгостріший, тоді рочок найплідніший.
Січень не так січе, як у вуха пече.
Січень січе, ще й морозить, ґазда з лісу дрова возить.
Як у січні тріщать морози, влітку від хліба тріщатимуть вози.
Вже лютий сніг підгриз, кидай сани, бери віз.
В лютім сонце іде на літо, а зима на мороз.
Лютий виганяє ковалів з гути.
Місяць лютий гостро кутий.
Лютий додає до весни охоти, але ти взувай ще добрі чоботи.
Питає лютий, чи добре взутий, а марець хватає за палець
Настав лютий — тверезий взутий, а пияк — босий всяк.
Березень з водою, квітень з травою, а травень з квітами.
Березень сухий, а мокрий май — буде каша й коровай.
Буває март за всі місяці варт.
В марті курка з калюжі нап'ється.
Прийде марець, то умре не один старець.
Коли марець пережив старець — буде здоров,
коли баба в маю слаба — молитву замов.
Як марець ясний, то май щасний.
Мартове тепло — як мачушине добро.
Март невірен: то сміється, то плаче.
Март спочатку хмарний, в середині болотний — сніп буде намолотний.
Ні в березні води, ні в квітні трави.
Сухий березень, теплий квітень, мокрий май — буде хліба урожай.
Сухий марець, мокрий май — буде жито, як Дунай.
Що марець випече, то квітень висіче.
Квітень з водою — жовтень з пивом.
Квітень з водою — травень з травою.
Квітневий сніг такий, як жіночий плач.
Мокрий квітень, сухий май — для картоплі буде рай.
Теплий квітень, мокрий май — буде у стодолі рай.
Квітень-переплітень, бо переплітає трохи зими, трохи літа.
Якщо квітень робить галас, буде зерна і сіна повний запас.
Два дощики в маю, певно бути врожаю.
Коли в маю дощ не випаде, то й золотий плуг нічого не виоре.
Коли прийде май, то за себе кожен дбай.
Май — усяк собі дбай, а іюнь — хоч сій, хоч плюнь.
Мокрий май — жито, як гай.
Май — волам дай, а сам на піч тікай.
Майська роса — краще вівса.
Травень холодний — рік хлібородний.
Холодний май — буде добрий урожай.
«Почекай, маю, я іще тобі заграю»,— каже мороз.
Як у травні дощ надворі, то восени хліб у коморі.
Червень тому зелениться, хто працювати не ліниться.
Коли в червні біб зацвіте, то найбільший голод буває, а коли мак, то не так.
У червні на полі густо, а надворі пусто.
Яка погода в липні, така буде в січні.
В першій половині серпня погода стала — буде зима довготривала.
У серпні серпи гріють, а вода студить.
Як вересніє, то дощик сіє.
Жовтень ходить по краю та виганяє птиць із гаю.
Плаче жовтень холодними сльозами.
У листопаді зима з осінню бореться.
В падолисті багато води — для лук великі шкоди.
Як листопад дерев не обтрусить, довга зима бути мусить.
Листопад вересню онук, жовтню син, зимі рідний брат.
Грудень рік кінчає, а зиму починає.
Грудень землю грудить, а хатинки студить.
Готуйтеся, люди, бо йде грудень!
Смутний грудень, як прийде студінь.
Смутно, як в грудні пополудні.
Сумний грудень і в свято і в будень.
У грудні тепло, як за лихим паном.
Грудень холодний та сніжний — хліб буде буйний та пишний.
Як у грудні сніг заляже, то в серпні жито виляже.
Якщо сухий грудень буває, то суха весна і сухе літо довго потриває.
Старий рік в ноги, а новий — у пороги.
На новий рік прибавилось дня на заячий скік.
Тріщи не тріщи, а вже минули водохрещі.
В лютім Дорота заповідає сніги і болота.
Громниця, скидай рукавиці, близько весна.
На громницю маєш зими половиню.
Коли на стрітення нап'ється гуска з сліду води,
набереться господар біди.
Як на стрітення півень води нап'ється, то на Юрія віл напасеться.
Стрічаються на стрітення зима з літом, щоб поборотися, кому йти наперед, кому вертатися назад.
На стрітення повертається птиця до гнізда, хлібороб — до плуга.
Прийшли Євдокії, дядькові затії: плуги чинити, борону точити.
З сорока святих сорок морозів буде.
На сорок святих сорока сорок паличок у гніздо положить.
На Теплого Олекси риба хвостом лід розбиває.
Дме вербич — кожуха тербич.
Прийде тиждень вербовий — бери віз у дорогу дубовий.
Шити-білити: завтра Великдень.
До благовіщений зими не лай, а саней не ховай.
До благовіщений і птиця гнізда не в'є.
На благовіщений весна зиму поборола.
До святого духа не скидай кожуха, а по святім дусі ще ходи в кожусі.
У нас сьогодні Луки: ані хліба, ані муки.
У нас два Єгорія: один голодний, другий холодний.
З Юрія хороводи, з Дмитрія — вечорниці.
Коли на Юрія дощ і грім, буде радість людям всім.
На Юрія сіна коню кинь та й вила закинь.
На Юрія роса — не треба коням вівса.
На Юрка сховається в житі курка.
Сіно — до Юрка, а хліб — до Ілька.
Треба добре дбати, аби не купувати: сіна — до Юрка, хліба — до Ілька.
Юрій з теплом, а Никола з кормом.
Юрій з водою, а Никола з травою.
Юрій з хати всіх на поле вижене.
В кожнім році два Миколи: на першого Миколи не буває холодно ніколи, а на другого Миколи не буває тепла ніколи.
До Миколи не буде літа ніколи: не сій гречки і не стрижи овечки.
Не хвались на Юрія посівом, а хвались на Миколи травою.
Бджола каже: «Годуй мене до Івана, я зроблю з тебе пана».
Хто не посіяв на богослова, той не варт і доброго слова.
На Івана Купала баба муки не мала, на святого Петра пирогів напекла.
Після Івана Купала не треба жупана.
До Петра молочка відерце, а по Петрові — глек, та й то неповпий.
Зозуля кує тільки до Петра, а потім мандрикою вдавиться.
Коли на Петра проса з ложку, то буде і в ложці.
Як по Петру, то й по теплу.
Прийшов Петро — вирвав листок, прийшов Ілля — вирвав і два, а прийшов спас — бери рукавиці про запас, прийшла пречиста — на дереві чисто,
прийшла покрова — на дереві голо.
Раз у рік — Петра.
У петрівку бджоли роблять на панів, а в спасівку — на себе.
Тепер не петрівка, щоб повторяти разів кілька, а зима — сказав та й нема.
Хто в петрівку сіна не косить, той зимою і в собак їсти просить.
На Бориса і Гліба берися до хліба.
Зле на Прокопа, коли змокне копа.
Тільки до Іллі добрі рої, а по Іллі повісь роя на гіллі.
До Іллі зробити сіно — наче пуд меду в нього вкласти.
До Іллі сіно і під кущем сушать, а після Іллі й на кущі не сохне.
Ілля на полі копи лічить.
До Іллі хмари ходять за вітром, а з Іллі — проти вітру.
На Іллі до обіду літо, а після обіду осінь.
На Іллі новий хліб на столі.
Як прийде Ілля, то наробить у полі гнилля.
Минув спас — держи кожух про запас.
Од спаса та й рукавиці до паса.
Перший спас час припас, Петро і Павло — два прибавив, Ілля-пророк — три приволок.
Як прийде спас, комарам урветься бас, а як прийде пречиста — забере їх нечиста.
Спасівка — ласівка, а петрівка — голодівка.
Внесе нечиста, не винесе і пречиста.
До покрови давали молоко корови,
а по покрові пішло молоко в роги корові.
До покрови думай про пашу для корови.
Покрова всю землю листом покриває.
Покрова накриває траву листям, землю — снігом, воду — льодом, а дівчат — шлюбним вінцем.
Покрівонько, покрівонько, покрий мені голівоньку!
По покрові — по теплові.
Прийшла покрова, сиди, чумак, дома.
Хто лежить до покрови, той продасть усі корови.
 Хто сіє по покрові, то виводить взимку по корові.
Пустий господар по Кіндраті — не має ще кожуха в хаті.
Скує Кузьма-Дем'ян — до весни не розкувати.
На Михайла зима саньми приїхала.
Як Михайло закує, то Микола розкує.
Як Кузьма з медом, то Михайла з ледом.
З Федора-студита стає холодно й сердито.
Хто святкує на Пилипа, той буде голий, як липа.
На Семена горобці збираються в табунці.
До Дмитра дівка хитра, а після Дмитра ще хитріша.
До Дмитра дівка хитра, а по Дмитрі по сім за цибулю.
До Дмитра дівка хитра, а по Дмитрі стріне собаку
та й питається: «Дядьку, чи ви не з сватами?»
На Андрія треба кожуха-добродія.
Варвара кусок ночі ввірвала, а дня приточила.
Добре говорив святий Тома, що в грудні найліпше сидіти дома.