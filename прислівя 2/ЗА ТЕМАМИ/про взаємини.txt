Один у полі не воїн.
Один гусак поля не витопче.
Один дуб у полі — не ліс.
Один кіл плота не держить.
Одна головешка в печі гасне, а дві в полі горять.
Одна квітка не робить вінка.
Одна бджола меду не наносить.
Одна ластівка весни не робить.
Одним пальцем і голки не вдержиш.
Однією рукою в долоні не заплещеш.
Без одної крупи горщик повний буде.
Біда, коли один в бороні, а десять в стороні.
Всі за одного, один за всіх.
Всі одним миром мазані.
Два третього не ждуть.
Два третього не чекають, а четвертого не питають.
Де на двох вариться, там третій поживиться.
Де двоє їдять, там і третій наїсться.
Одна голова добре, дві ліпше, але хай одна розважить і поважить.
Попри двох і третій влізе.
Семеро воює, а один горює.
Семеро одного не ждуть.
Удвох, кажуть люди, легше плакати неначе.
Усім по сім, а нам по вісім.
Хто перший, той ліпший.
Що два, то не один.
Прийде сто душ та візьме сто груш, то мало що останеться, а прийде сто душ, принесе сто груш, то буде мірка.
Де дружніші, там і сильніші.
Де дружно, там і хлібно.
Дружний табун і вовків не боїться.
Дружній череді і вовк не страшний.
Дружні сороки і орла заклюють.
Біля сухого дерева й сире горить.
В купі і беззубий собака гавкає.
Копа (судна громада в XVI ст.) переможе й попа.
Як зберуться тучки в кучки — буде громовиця.
Як роблять укупі, не болить у пупі.
Гуртом і каша краще їсться.
В гурті і комар сила.
В гурті і пісня в лад іде.
В гурті — то й смерть не страшна.
В гурті робити — як із гори бігти.
Гуртом добре й батька бити.
Гуртом і чорта поборем.
Гуртом можна і море загатити.
Гурту і вовк не страшний.
Добре тим живеться, де гуртом сіється і жнеться.
Більша громада, як одна баба.
Більший чоловік громада, ніж пан.
Велетень у громаді, як правда в пораді.
Громада — це рада, що рішила, так і буде.
Чоловік громади не споможе, а громада одного може.
З громади по латці — голому свитка.
З громади по крихті — голодному пиріг.
За добру громаду варто і головою наложити.
Ниточка доведе до клубочка.
Ніхто не знає, тільки дід, баба та ціла громада.
Отаманом громада кріпка.
Хто красно говорить, громаду на гачок ловить.
Що громаді, те й бабі.
Що громада скаже, то і пан не розв'яже.
Що громада забажає, того і пан не поламає.
Яка громада, така її рада.
Без ради і військо гине.
Поділена радість подвійна, а поділене горе вдвічі менше.
Коли дихнуть усі люди, то вітер буде.
Нехай буде, як скажуть люде.
Попереду людей не біжи, а від людей не відставай.
Хоч ошукаюся, та там, де всі люди.
Що в людей ведеться, то і в нас не минеться.
Що людям, те й нам.
Як ми до людей, так і люди до нас.
Добрий чоловік — надійніше кам'яного мосту.
Добре ім'я — найкраще багатство.
Живи для людей, поживуть люди і для тебе.
Не бажай другому того, чого сам не хочеш.
Не дарунок дорогий, а дорога любов.
Що тобі не мило, другому не зич.
Мирська шия товста.
Собором і чорта поборем.
Згода будує, а незгода руйнує.
З добрими людьми завжди згоди можна дійти.
Де згода панує, там і горе танцює.
Краще солом'яна згода, як золота звада.
Де незгода, там часто шкода.
Зло — зла й сподівайся.
Лихий доброго псує.
Відігрів змію за пазухою.
Від лихого поли вріж та тікай.
Бійся не чорта, а лихого чоловіка.
Козла бійся спереду, коня — ззаду,а лиху людину — з обох боків.
Нікому не вір, то й ніхто не зрадить.
Щоб пізнати людину, треба з нею пуд солі з'їсти.


